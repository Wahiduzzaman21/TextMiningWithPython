content
স্পেনে তারা ছিলেন চিরপ্রতিদ্বন্দ্বী। এখন আর তা নেই। অন্তত মাঠের লড়াইয়ে। ক্রিস্টিয়ানো রোনালদো যে এখন ইতালিয়ান সিরি ‘আ’ তে। লিওনেল মেসি অনেকবারই বলেছেন স্পেনে রোনালদোর অভাব অনুভব করেন তিনি। রোনালদো-মেসির সেই প্রতিদ্বন্দ্বিতা কি তাঁদের ক্যারিয়ারের শেষ সময়ে এসে আবার দেখা দিতে যাচ্ছে? ইতালিয়ান সংবাদমাধ্যম জানিয়েছিল, সম্ভাবনা আছে। কিন্তু যে দলে তাঁর যাওয়ার সম্ভাবনা দেখা হয়েছে সেই ইন্টার মিলানেরই কোচ আন্তোনিও কন্তে খবরটি উড়িয়ে দিলেন। রোনালদো এখন জুভেন্টাস তারকা। তিনি স্পেনে না আসুন, মেসি তো ইতালিতে যেতেই পারেন। তেমন দাবিই করছিল ইতালিয়ান সংবাদমাধ্যম রাদিওতেলিভিসিওন ইতালিয়ানা (রাই) ও গাজেত্তা দেল্লো স্পোর্ত। এক মৌসুম পর অর্থাৎ ২০২১-২২ মৌসুমে মেসি বার্সেলোনা ছেড়ে ইন্টার মিলানে যাবেন, এমনই বলছিল দেশটির জনপ্রিয় দুই সংবাদমাধ্যম। গাজেত্তা দেল্লো স্পোর্ত এর মূল পাতার প্রতিবেদনের শিরোনাম ছিল, ‘ইন্টার-মেসি: কেন নয়?’ শিরোনামের ওপরে লেখা, ‘একটা টার্নিং পয়েন্ট সমর্থকদের স্বপ্ন উসকে দিচ্ছে।’ রাই টিভির চেয়ে এক ধাপ এগিয়ে গাজেত্তা লিখেছে, ‘মেসির বাবা মিলানে বাড়ি কিনেছেন।‘ সেটি মিলানের পোর্তা নোভা অঞ্চলে। সঙ্গে এ-ও লেখা, ‘ক্লাব (ইন্টার) এটা নিয়ে ভাবছে, শুধু ঝ্যাং (ইন্টার সভাপতি স্টিভেন ঝ্যাং) চাইলেই চুক্তি হয়ে যাবে।’ ইউরোপিয়ান ফুটবলে এ নিয়ে তুমুল আলোচনা চলছিল কদিন ধরে। কাল সিরি আ তে জেনোয়াকে ৩-০ গোলে হারানোর পর মেসির ইন্টারে আসার সম্ভাবনা নিয়ে কথা বলেন দলটির কোচ কন্তে। তাঁর কাছে এটি শুধু ‘ফ্যান্টাসি ফুটবল’ এ সম্ভব। ‘আমরা ফ্যান্টাসি ফুটবল নিয়ে কথা বলছি। এটি এমন এক পরিস্থিতি যেখানে অনেক কারণেই এগোতে পারবে না ইন্টার। মেসিকে না চাওয়ার মতো পাগল এই পৃথিবীতে নেই। কিন্তু আমরা যা গড়তে চাই সেখান থেকে সে অনেক দূরে’ বলেন কন্তে। ২০২১ সালে বার্সার সঙ্গে বর্তমান চুক্তির মেয়াদ ফুরোবে ৩৩ বছর বয়সী মেসির। শুধু কন্তে নন, মেসির ইন্টারে যোগ দেওয়ার সম্ভাবনা উড়িয়ে দিয়েছেন ক্লাবটির প্রধান নির্বাহী কর্মকর্তা জিউসেপ্পে মারোত্তা। স্কাই স্পোর্ত ইতালিয়াকে তিনি বলেন, ‘লিও আমাদের লক্ষ্য না। আর মনে হয় না সে বার্সেলোনা ছাড়তে চায়। এটা ফ্যান্টাসি ফুটবলে হতে পারে।’ ইতালিতে মেসি-রোনালদোর প্রতিদ্বন্দ্বিতা দেখার আশায় থাকা ফুটবলপ্রেমীরা এমন কথা শুনে মন খারাপ করতেই পারেন। ইন্টারেনেট ফ্যান্টাসি ফুটবল বেশ আগে থেকেই ভীষণ জনপ্রিয়। অংশগ্রহণকারী বাস্তব জগতের ফুটবলারদের নিয়ে ইচ্ছেমতো দল গড়তে পারেন। বাস্তবে মাঠে সেসব খেলোয়াড়দের পারফরম্যান্সের ভিত্তিতে পয়েন্ট মেলে। কন্তে ও মারোত্তা ইতালিতে মেসি-রোনালদোকে দেখার সম্ভাবনা হিসেবে এই ফ্যান্টাসি ফুটবলে তা সম্ভব হিসেবে বুঝিয়েছেন। আর তা না হলেও আরেকটি পথ আছে, সেটিও কিন্তু ফ্যান্টাসি—মানে কল্পনায়!